W ostatnich dekadach zagadnienie tzw. pogody kosmicznej staje się coraz bardziej istotne, ze względu na jej potencjalny wpływ na wiele obszarów życia i funkcjonowania człowieka. Coraz większa zależność ludzi od infrastruktury satelitarnej, sieci energetycznej oraz systemów nawigacji sprawia, że monitorowanie i przewidywanie rzadkich, lecz ekstremalnych zjawisk powodowanych przez pogodę kosmiczną staje się coraz bardziej istotnym obszarem badań([Space Weather & Critical Infrastructures, 2016](https://publications.jrc.ec.europa.eu/repository/bitstream/JRC104231/space_weather_cover+report_final.pdf)).

Celem niniejszej pracy jest opracowanie systemu umożliwiającego w pełni automatyczne pobieranie, analizowanie i wizualizowanie wybranych parametrów pogody kosmicznej. Zgromadzone dane umożliwią szczegółową analizę wybranych aspektów pogody kosmicznej w okresie pobierania danych oraz formułowanie wniosków odnośnie zjawisk mających wpływ na Ziemię. 

W pierwszym rozdziale zostaną przedstawione podstawy teoretyczne związane z pogodą kosmiczną, które umożliwiają zrozumienie zagadnienia oraz jego zjawisk, analizowanych w dalszej części pracy. Dodatkowo omówione zostanie znaczenie pogody kosmicznej, jej wpływ na funkcjonowanie technologii i infrastruktury, oraz wyzwania związane z jej monitorowaniem. Na zakończenie rozdziału omówione zostaną aktualnie działające systemy monitorowania, stanowiące punkt odniesienia pracy oraz źródło danych wykorzystywanych przez opisywany system.

W drugim rozdziale zostanie przedstawiona architektura systemu wraz z opisem i analizą wymagań funkcjonalnych i niefunkcjonalnych projektu, które warunkują jego poprawne i optymalne działanie projektu. Na zakończenie rozdziału omówione zostaną technologie wybrane do implementacji systemu.

W trzecim rozdziale zostanie przedstawiona implementacja opracowanego systemu, ze szczegółowym omówieniem trzech głównych modułów systemu: modułu pozyskiwania danych, modułu przetwarzania danych oraz modułu wizualizacji danych w postaci inteaktywnego dashboardu. Dodatkowo opisany zostanie sposób integracji części projektu i ich współpracy w ramach całości projektu.

W czwartym rozdziale przedstawiona zostanie charakterystyka zaimplementowanego projektu, wraz z analizą przykładowych wyników uzyskanych w trakcie przetwarzania danych przez system. W dalszej części rozdziału omówione zostaną ograniczenia projektowe oraz porównanie z istniejącymi już rozwiązaniami, pozwalając ocenić skuteczność i unikalne cechy opracowanego systemu. 

W ostatnim rozdziale przedstawione zostanie podsumowanie realizacji celów postawionych w pracy oraz ocena otrzymanych wyników. W dalszej części rozdziału opisana zostanie wartość naukowa pracy, możliwości dalszego rozwoju projektu, a także sformułowane zostaną wnioski końcowe wynikające z przeprowadzonych analiz i implementacji systemu.
